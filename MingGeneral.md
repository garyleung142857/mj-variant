# 明將麻雀

## 概要
-	四人麻雀，爭取排名為主，打東南圈 + 決勝局。每人250分開始，返點300。
-	唔用花牌，一共136隻，王牌十四隻，尾十五隻係海底牌，尾七棟牌頂起係寶牌指示牌，冇槓赤寶。
-	補槓係用海底牌補，王牌喺開完寶牌指示牌之後就唔會郁。
-	一翻起和。全統制。有一家負分，牌局就立即結束。
-	牌河、鳴牌要好似日麻咁排好。暗槓立即明示。
-	振聽只振現物／同巡現物 （聽多扉的話，其他冇打過嘅扉冇呢個限制）。
-	截和，無雙響。無中途流局。莊家食和冧莊，否則過莊，不聽罰分為一共30分。

## 和種列表

### 總類
-	立直︰1翻（門清限定）  
	門清聽牌時支付10分供託，之後唔可以轉章。和出可以翻裏寶牌。  
	喺唔改變聽牌種類或送槓情況下，可以暗槓（可以改變牌姿或翻種）。  
	其他細則請參考立直麻雀。  
-	門摸斷平：0-1種0翻、2種1翻、3種2翻、全部4種3翻。  
	-	門清：冇上／碰／明槓。
	-	自摸︰自摸和了。
	-	斷么九︰手牌中冇么九或字牌。
	-	平和︰手牌有四個順子。聽牌牌型、雀頭冇限制。
### 染手類
-	混一色︰2翻  
	手牌全部由筒索萬其中一種，加字牌組成。
-	清一色︰5翻  
	手牌全部由筒索萬其中一種組成。
-	缺一門︰1翻  
	手牌全部由筒索萬其中兩種組成。
-	五門齊︰2翻  
	手牌有齊筒、索、萬、風牌、及三元牌。可複合七對子，不複合十四不靠。
### 刻槓類  
-	暗槓︰每組1翻  
-	對對和︰2翻  
	手牌有四個刻或槓﹐冇順子。
-	三暗刻︰2翻  
	手牌有三個暗刻或暗槓。
-	三連刻︰3翻  
	手牌有同花三個連續刻子。
-	三槓︰5翻  
	手牌有三個槓子。  
### 字牌類
-	役牌︰每組1翻  
	三元牌、門風、或圈風牌，每組一翻。連風牌計2翻。  
-	小三元︰2翻（最少4翻）  
	有二個刻或槓嘅三元牌﹐再加上一對三元牌做眼。必定複合兩個三元刻子。
-	大三風︰3翻  
	有三個風牌刻子。
### 么九類
-	混全帶么︰2翻  
	每一組面子及眼均帶有么九或字牌。
-	純全帶么︰3翻  
	每一組面子及眼均帶有么九數牌。
-	混么九︰3翻（最少5翻）    
	全由么九加上字牌組成。必定複合七對子或對對和。
### 般高類
-	一般高︰1翻  
	手牌有兩組同花同數字嘅順子。
-	雙般高︰3翻  
	手牌有兩個一般高。不複合七對子。
-	一色三同順︰4翻  
	手牌有三組同花同數字嘅順子。
### 三色類
-	三色同順︰2翻  
	手牌有筒索萬有同數字嘅順子。
-	小三色同刻︰2翻  
	手牌有筒索萬其中兩門同數字嘅刻子或槓子，剩低一門有同數字做眼。
-	三色同刻︰5翻  
	手牌有筒索萬同數字嘅刻子或槓子。
### 數字組合類
-	清龍︰2翻  
	其中一門有123, 456, 789三個順子。
-	四歸一︰每種1翻  
	有四張相同嘅牌用喺一組刻子同順子。
-	四歸二︰每種2翻  
	有四張相同嘅牌用喺一對眼同兩組順子。
-	四歸四︰每種4翻（最少6翻）  
	有四張相同嘅牌用喺四組順子 （必定複合染手同順）。
### 偶然類
-	槓上開花︰1翻  
	補槓時食出。大明槓後和牌計食出銃。
-	搶槓︰1翻  
	食其他人加槓嘅牌。
-	海底撈月︰1翻  
	海底牌自摸。
-	河底撈魚︰1翻  
	人地摸完海底牌後，食佢地打出嘅牌。
### 特殊牌形
-	七對子︰2翻（門清限定）  
	手牌由七對牌構成。可以有四隻一樣嘅牌，當做兩對。可複合五門齊。
-	十四不靠︰2翻（門清限定）  
	手牌由單張3種花色147、258、369嘅數字牌及東南西北中發白中的任何14隻組成。不複合五門齊。
### 懸賞
*	寶牌指示牌同日麻唔同，寶牌指示牌就係寶牌。
*	寶牌由尾七棟開始開︰莊家未連莊開兩隻寶牌指示牌、連一次莊開三隻、連兩次或以上莊開四隻。
*	寶牌唔可以用嚟起和。
*	立直和了後，可以翻開一隻裏寶牌（尾七棟下面嗰隻）。
*	同日麻唔同，每一隻指示牌最多計一翻。

### 小例牌
-	天和︰
	莊家配完牌就食出，暗槓之後就唔計。
-	地和​︰
	閒家配牌嘅13張已聽牌﹐食莊家打出嚟嗰隻牌，莊家暗槓咗就唔計。
-	人和︰
	閒家喺第一巡就食出，自摸或食出銃。之前有人上碰槓就唔計。
-	大三元︰
	有三個刻或槓嘅三元牌。
-	小四喜︰
    有三個刻或槓嘅風牌﹐再加上一對風牌做眼。
-	十三么九︰
	十三種么九字牌入面﹐其中一種有一對﹐另外十二種各一張。唔可以搶暗槓。
-	九蓮寶燈︰ 
	門前清清一色牌入面，有1112345678999，再加任何一隻。（1／9唔可以暗槓）。
-	四暗刻︰
	手牌有四個暗刻／暗槓。如果雙碰聽，必需要自摸；如果聽單騎，就可以食出銃。
-	四連刻︰
	同門四個連續嘅刻子。

### 大例牌
-	大四喜︰
	有四個刻或槓嘅風牌。
-	字一色︰
	手牌全部由字牌組成。
-	清么九︰
    手牌全部由么九牌組成。
-	四槓︰
	有四個槓。
-	十三么九十三面聽︰
	十三種么九牌各有一隻，十三面聽牌並食出。
-	四暗刻單騎︰
	有四個暗刻，和出的牌型為單騎。
-	純正九蓮寶燈︰
	手中有同門1112345678999，九面聽牌並食出。
-	七連對︰
	門清和牌，和出時有同門七對連續數牌。
-	一色四同順︰
	手牌有四組同花同數字嘅順子。

## 計分法
|翻數|基本分|3倍基本分|
|-|-|-|
|1|4|12|
|2|8|24|
|3|16|48|
|4|30|90|
|5|40|120|
|6|50|150|
|7|60|180|
|8|70|210|
|9|80|240|
|10+|90|270|
|小例|120|360|
|大例|160|480|

累計翻數夠10翻就叫爆棚，計10翻，再多啲翻都唔會再加上去。 

自摸時，每家畀基本分。出銃時畀三倍基本分。 

## 摸和
當四家不聽，或四家聽牌，無不聽罰分。  
當一家聽牌，其餘每家畀10分。  
當兩家聽牌，每家收取15分。  
當三家聽牌，不聽嗰家向其他三家畀10分。  
摸和過莊，不論莊家有冇聽牌。

## 供託
食和嘅人可以攞哂啲供託。立直嘅人要畀10分供託。

## 細則

### 振聽
如果食出銃嘅時候食嗰隻牌係自己打過，或者食同巡有人打過（同巡現物），就會當食詐和。

並冇日麻嘅振聽咁嚴緊。如果聽多扉，冇打過嘅扉係唔會受限制，例如一家聽四七萬，佢打過四萬但冇打過七萬，咁佢係可以食人地七萬。自摸不受限制。立直後嘅振聽都係只限制現物振聽。

### 食替過水
刻子唔可以食替，順子可以上完打另一隻，例如二三萬，上一萬打四萬係可以，但唔可以上一萬打一萬。  

碰牌並冇限制，例如南家有一對東，西家打東南家唔碰，如果同巡北家打東，南家係可以碰。

### 詐和
如果有一家食詐和，每家統一賠90。

### 包牌
捨牌令其他人鳴牌並役滿確嘅一家要包牌，可包嘅役種有大三元、大四喜、四槓子、四連刻、及一色四同順。當役滿確定一家自摸和出，包牌者要幫其餘兩家支付分數，或者當食出銃，包牌者要支付一半分數。

### 上下役

清一色唔計混一色或缺一門、純全帶么同混么九唔計混全帶么、雙般高同一色三同順唔計一般高。

## 決勝
參考RMU嘅新決勝方式嚟避免目無的問題。當南4局完結並落莊後，就會進入決勝局，由暫時第一位做莊。

-	冇圈風，當局嘅莊係東家。
-	牌局只有當（1）有人和牌並其分數在結算後為四家（絕對）最高並不少於300分，或（2）有一家負分，就會結束。四家嘅分數就會係最終分數。二、三、四位有同分時，摸牌次序較接近一位嘅一家優勝。
-	和出者做莊，而非輪莊。
-	如果摸和，下家做下一局嘅莊。

## 役種參考

![役種列表](yaku.jpg)