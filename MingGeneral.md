# 明將麻雀
基本上抄日本牌，但係加咗香港元素，就好似鹹魚軍艦咁。要帶個friend去打。希望冇明將壽司咁伏。

## 概要
-	四人麻雀，爭取排名為主，打四圈，冇冧莊
-	唔用花牌，一共136隻，起手每人十三隻，莊十四隻
-	王牌十四隻 (尾十五隻係海底牌)
-	每人150分開始，返點180，南四無人夠分就西入
-	冇起糊番數限制，但雞糊唔會有分收，其餘三家要繼續打
-	食糊基本分係︰番數 * (番數 + 1) / 2，收 3 / 4 / 6 份，十番爆棚
-	全統制。莊家收支會數多一番
-	例牌一食出，或者有一家負分，牌局就立即結束
-	牌河、鳴牌要好似日麻咁排好
-	自己打過嘅牌食出銃的話，當做雞糊 (聽多扉的話，其他冇打過嘅扉冇呢個限制)
-	截糊，無雙響。無立直，無不聽罰分，無本場分

​除非講明，否則同普通麻雀一樣，例如執位、洗牌搭牌配牌、摸打、補槓、食糊基本牌型等

## 和種列表

### 門斷平類
-	門前清︰1番  
	冇上牌或碰牌。暗槓唔破壞門清，加槓或大明槓則破壞門清，可以自摸或食出銃
-	斷么九︰1番  
	手牌中冇么九或字牌
-	平和︰1番  
	手牌由四個順子組成，冇刻子或槓子。眼、聽牌型冇限制，可以唔係門清
### 同花混花類
-	混一色︰2番  
	手牌全部由筒索萬其中一種，加字牌組成
-	清一色︰5番  
	手牌全部由筒索萬其中一種組成
-	缺一門︰1番  
	手牌全部由筒索萬其中兩種組成
-	五門齊︰3番  
	手牌有齊筒、索、萬、風牌、及三元牌組成。可複合七對子
### 刻槓類
-	暗槓︰1番  
	手牌有一組暗槓，每組一番。可複合三暗刻
-	對對和︰2番  
	手牌有四個刻或槓﹐冇順子
-	三暗刻︰2番  
	手牌有三個暗刻或暗槓
### 么九字牌類
-	番牌︰1番  
	三元牌、門風、或圈風牌，每組一番
-	小三元︰2番 (最少4番)  
	有二個刻或槓的三元牌﹐再加上一對三元牌做眼。會再複計兩個三元刻子
-	大三元︰5番 (最少8番)  
	有三個刻或槓的三元牌。會再複計三個三元刻子
-	混全帶么︰1番  
	每一組面子及眼均帶有么九或字牌
-	純全帶么︰3番  
	每一組面子及眼均帶有么九數牌
-	混么九︰5番  
	全由么九加上字牌組成
### 數字組合類
-	一般高︰1番  
	手牌有兩組同花同數字嘅順子
-	雙般高︰3番  
	手牌有兩個一般高
-	一色三順︰3番  
	手牌有三組同花同數字嘅順子
-	一條龍︰1番  
	其中一門有123, 456, 789三個順子
-	四歸二︰1番  
	有四張相同嘅牌用喺一組刻子同順子
-	四歸三︰2番  
	有四張相同嘅牌用喺一對眼同兩組順子
-	四歸四︰3番 (最少5番)  
	有四張相同嘅牌用喺四組順子 (必定複合平和、缺一門 / 混一色 / 清一色)
### 三色類
-	三姊妹︰1番  
	手牌有筒索萬有同數字嘅順子
-	三兄弟︰2番  
	手牌有筒索萬有同數字嘅刻子或槓子
### 偶然類
-	槓摸︰1番  
	補槓時自摸食出
-	搶明槓︰1番  
	食其他人加槓嘅牌
-	海底撈月︰1番  
	海底牌自摸
-	河底撈魚︰1番  
	人地摸完海底牌後，食佢地打出嘅牌
### 七對子
-	七對子︰3番  
	手牌由七對牌構成。可以有四隻一樣嘅牌，當做兩對(當然唔可以暗槓)。要門前清。
### 例牌
-	天胡︰
	莊家配完牌就食出，開咗暗槓就唔計。
-	地胡​︰
	閒家配牌的13張已聽牌﹐食莊家打出嚟嗰隻牌，莊家開咗暗槓就唔計。
-	人胡︰
	閒家喺第一巡就食出，自摸或食出銃。之前有人上碰槓就唔計。
-	大四喜︰
	有四個刻或槓的風牌。
-	小四喜︰
    有三個刻或槓的風牌﹐再加上一對風牌做眼。
-	字一色︰
	手牌全部由字牌組成。
-	清么九︰
    手牌全部由么九牌組成。
-	四槓子︰
	有四個槓
-	十三么九︰
	十三種么九字牌入面﹐其中一種有一對﹐另外十二種各一張。
-	九子連環︰ 
	門前清清一色牌入面，有1112345678999，再加任何一隻。
-	四暗刻︰
	手牌有四個暗刻。如果雙碰聽，必需要自摸；如果聽單騎，就可以食出銃。
-	一色四同順︰
	手牌有四組同花同數字嘅順子

## 計分法
基本分嘅公式係︰n番嘅基本分 = n(n + 1)/2

|番數|基本分|3倍基本分|
|-|-|-|
|0|0|0|
|1|1|3|
|2|3|9|
|3|6|18|
|4|10|30|
|5|15|45|
|6|21|63|
|7|28|84|
|8|36|108|
|9|45|135|
|10|55|165|

## 授受法
全統制，莊家收支比閒家多。 
閒家放銃畀閒家：3 * 基本分  
莊家放銃畀閒家，或閒放銃畀莊家︰4 * 基本分  
莊自摸：每家畀 2 * 基本分，共收 6 * 基本分  
閒自摸：閒家畀基本分， 莊家畀 2 * 基本分，共收 4 * 基本分  

## 禁例

### 雞糊

方案一︰  

食糊可以食, 但係唔會有分收，牌局亦會繼續(血戰)，只係食雞糊者呢局繼續摸打，但其他人唔可以上碰槓，或食佢打啲牌。

假設南家食雞糊，佢就攤副牌出嚟，大家清楚係雞糊之後，西家摸牌，然後繼續打。
到東家摸完牌，打完冇人鳴牌後，南家就摸一隻，然後打返出嚟。南家要繼續摸打係避免喺只有三家嘅情況下牌尾過長(注意，西家唔可以上東家嘅牌)。

如果有人食有番嘅糊，佢食人放銃的話就照計分；佢自摸的話，就收少食雞糊嗰家。
如果又有人食雞糊的話，就按同樣方法處理 (依家只有有兩家未食)。

有第三家食雞糊的話，就直接當摸和。

方案二︰  

唔可以食雞糊，食雞糊就當食詐糊。

### 振聽
並冇日麻嘅振聽咁嚴緊。如果食出銃嘅時候食嗰隻牌係自己打過，就會當做食雞糊。

如果聽多扉，冇打過嘅扉係唔會受限制，例如一家聽四七萬，佢打過四萬但冇打過七萬，咁佢係可以食人地七萬，並如常計番。自摸亦受限制。

### 食替
刻子唔可以食替，順子可以上完打另一隻，例如二三萬，上一萬打四萬係可以，但唔可以上一萬打一萬。

犯咗呢條規則的話，鳴牌依然成立，但呢舖牌就唔可以食糊（企糊）。

### 過水
當一家叫糊，另一家打過一隻食得嘅牌又唔食，或者佢打咗一隻食得糊嘅牌，咁佢就唔可以食其他人出銃，直至佢下一次摸牌 (呢隻牌可以自摸)。

犯咗呢條規則的話，就會當食詐糊，不論第一隻糊牌同食嗰隻牌係咪一樣，不論第一隻糊牌有冇振聽，不論第一隻糊牌有冇番。

過水只限食糊，碰牌並冇限制，例如南家有一對東，西家打東南家唔碰，如果同巡北家打東，南家係可以碰，唔算過水。

### 詐糊
如果有一家食詐糊，不分莊閒，每家統一賠55。

## 埋數
打完南四局就睇下有冇人有最少180分，冇的話就打西圈，當有人有最少180分，就立即結束。如果打完西四局都冇人有最少180分，牌局都要結束。

按最後分數排名決定名次，如果有同分的話，起莊嗰家先，接住係下家，對家，最後上家。

第二、三、四名嘅得分數係佢地最後分數減180，第一名嘅分數係第二、三、四名嘅得分數之和嘅相反數。