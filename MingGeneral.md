# 明將麻雀
基本上抄日本牌，但係加咗香港元素，就好似鹹魚軍艦咁。要帶個friend去打。希望冇明將壽司咁伏。

## 概要
-	四人麻雀，爭取排名為主，打東南圈 + 決勝局。每人250分開始，返點300
-	唔用花牌，一共136隻，起手每人十三隻，莊十四隻
-	王牌十四隻，尾十五隻係海底牌，尾三棟牌頂嗰隻係寶牌指示牌，冇槓裏赤寶
-	一番起和。食和基本分係︰番數 * (番數 + 1) / 2。全統制。
-	有一家負分，牌局就立即結束
-	牌河、鳴牌要好似日麻咁排好
-	振聽只振現物 / 同巡現物 (聽多扉的話，其他冇打過嘅扉冇呢個限制)
-	截和，無雙響。無立直，無本場分
-	莊家聽牌或者食和冧莊，否則過莊，不聽罰分為一共12分

​除非講明，否則同普通麻雀一樣，例如執位、洗牌搭牌配牌、摸打、補槓、食和基本牌型等

## 和種列表

### 門斷平類
-	門前清︰1番  
	冇上牌或碰牌。暗槓唔破壞門清，加槓或大明槓則破壞門清，可以自摸或食出銃
-	斷么九︰1番  
	手牌中冇么九或字牌
-	平和︰1番  
	手牌有四個順子。可以鳴牌，但唔可以鳴偏張嵌張，聽牌要聽兩面，眼唔可以係番牌
### 同花混花類
-	混一色︰2番  
	手牌全部由筒索萬其中一種，加字牌組成
-	清一色︰5番  
	手牌全部由筒索萬其中一種組成
-	缺一門︰1番  
	手牌全部由筒索萬其中兩種組成
-	五門齊︰3番  
	手牌有齊筒、索、萬、風牌、及三元牌。可複合七對子
### 刻槓類
-	暗槓︰1番  
	手牌有一組暗槓，每組一番。可複合三暗刻
-	對對和︰2番  
	手牌有四個刻或槓﹐冇順子
-	三暗刻︰3番  
	手牌有三個暗刻或暗槓
-	三連刻︰3番  
	手牌有同花三個連續刻子
-	三槓子︰5番  
	手牌有三個槓子
### 么九字牌類
-	番牌︰1番  
	三元牌、門風、或圈風牌，每組一番
-	小三元︰2番 (最少4番)  
	有二個刻或槓嘅三元牌﹐再加上一對三元牌做眼。會再複計兩個三元刻子
-	大三元︰5番 (最少8番)  
	有三個刻或槓嘅三元牌。會再複計三個三元刻子
-	混全帶么︰2番  
	每一組面子及眼均帶有么九或字牌
-	純全帶么︰3番  
	每一組面子及眼均帶有么九數牌
-	混么九︰3番 (最少5番)  
	全由么九加上字牌組成。會再複計對對和
### 數字組合類
-	一般高︰1番  
	手牌有兩組同花同數字嘅順子
-	雙般高︰3番  
	手牌有兩個一般高
-	一色三順︰3番  
	手牌有三組同花同數字嘅順子
-	一條龍︰2番  
	其中一門有123, 456, 789三個順子
-	四歸一︰1番  
	有四張相同嘅牌用喺一組刻子同順子
-	四歸二︰2番  
	有四張相同嘅牌用喺一對眼同兩組順子
-	四歸四︰3番 (最少5番)  
	有四張相同嘅牌用喺四組順子 (必定複合平和、缺一門 / 混一色 / 清一色)
### 三色類
-	三色同順︰2番  
	手牌有筒索萬有同數字嘅順子
-	小三色同刻︰3番  
	手牌有筒索萬其中兩門同數字嘅刻子或槓子，剩低一門有同數字做眼
-	三色同刻︰5番  
	手牌有筒索萬同數字嘅刻子或槓子
### 偶然類
-	槓摸︰1番  
	補槓時自摸食出
-	搶明槓︰1番  
	食其他人加槓嘅牌
-	海底撈月︰1番  
	海底牌自摸
-	河底撈魚︰1番  
	人地摸完海底牌後，食佢地打出嘅牌
### 七對子
-	七對子︰2番 (最少3番)  
	手牌由七對牌構成。可以有四隻一樣嘅牌，當做兩對。必定複合門前清。

### 寶牌
*	寶牌指示牌同日麻唔同。如果指示牌係數牌X，咁寶牌就係同門嘅(10 - X)，例如當指示牌係8索，寶牌就會係2索；當指示牌係5筒，寶牌就會係5筒。字牌嘅寶牌示牌就同日麻一樣
*	寶牌唔可以用嚟起和
*	同日麻唔同，寶牌最多計一番，有多過一隻寶牌都只計一番
*	冇槓寶牌 / 裏寶牌 / 赤寶牌

### 例牌
-	天胡︰
	莊家配完牌就食出，暗槓之後就唔計。
-	地胡​︰
	閒家配牌嘅13張已聽牌﹐食莊家打出嚟嗰隻牌，莊家暗槓咗就唔計。
-	人胡︰
	閒家喺第一巡就食出，自摸或食出銃。之前有人上碰槓就唔計。
-	大四喜︰
	有四個刻或槓嘅風牌。
-	小四喜︰
    有三個刻或槓嘅風牌﹐再加上一對風牌做眼。
-	字一色︰
	手牌全部由字牌組成。
-	清么九︰
    手牌全部由么九牌組成。
-	四槓子︰
	有四個槓
-	十三么九︰
	十三種么九字牌入面﹐其中一種有一對﹐另外十二種各一張。唔可以搶暗槓。
-	九子連環︰ 
	門前清清一色牌入面，有1112345678999，再加任何一隻。(1 / 9唔可以暗槓)
-	四暗刻︰
	手牌有四個暗刻/暗槓。如果雙碰聽，必需要自摸；如果聽單騎，就可以食出銃。
-	一色四同順︰
	手牌有四組同花同數字嘅順子。
-	累計例牌︰
	番數加埋夠十番。

## 計分法
基本分嘅公式係︰n番嘅基本分 = n(n + 1)/2

|番數|基本分|2倍基本分|4倍基本分|6倍基本分|
|-|-|-|-|-|
|1|1|2|4|6|
|2|3|6|12|18|
|3|6|12|24|36|
|4|10|20|40|60|
|5|15|30|60|90|
|6|21|42|84|126|
|7|28|56|112|168|
|8|36|72|144|216|
|9|45|90|180|270|
|10|55|110|220|330|

## 授受法
全統制，莊家收支比閒家多。 
閒家食放銃：4 * 基本分  
莊家食放銃：6 * 基本分  
閒自摸：閒家畀基本分， 莊家畀 2 * 基本分，共收 4 * 基本分  
莊自摸：每家畀 2 * 基本分，共收 6 * 基本分  

## 摸和
當四家不聽，或四家聽牌，無不聽罰分  
當一家聽牌，其餘每家畀4分  
當兩家聽牌，每家收取6分  
當三家聽牌，不聽嗰家向其他三家畀4分  
莊家聽牌連莊，不聽過莊

## 禁例

### 振聽
並冇日麻嘅振聽咁嚴緊。如果食出銃嘅時候食嗰隻牌係自己打過，或者食同巡現物，就會當食詐和。

如果聽多扉，冇打過嘅扉係唔會受限制，例如一家聽四七萬，佢打過四萬但冇打過七萬，咁佢係可以食人地七萬，並如常計番。自摸亦受限制。

### 食替
刻子唔可以食替，順子可以上完打另一隻，例如二三萬，上一萬打四萬係可以，但唔可以上一萬打一萬。

### 過水
當一家叫和，另一家打過一隻食得嘅牌又唔食，或者佢打咗一隻食得和嘅牌，咁其他家喺叫和者同巡跟嗰張牌就唔食得。

犯咗呢條規則的話，就會當食詐和。但係如果叫多扉的話，冇振聽就扉都可以食。

過水只限食和，碰牌並冇限制，例如南家有一對東，西家打東南家唔碰，如果同巡北家打東，南家係可以碰，唔算過水。

### 詐和
如果有一家食詐和，不分莊閒，每家統一賠55。

### 決勝
參考RMU嘅新決勝方式嚟避象目無的問題。當南4局完結並落莊後，就會進入決勝局，由暫時第一位做莊

-	冇圈風，當局嘅莊係東家
-	牌局只有當(1)有人和牌並其分數在結算後為四家最高並不少於300分，或(2)有一家負分，就會結束。四家嘅分數就會係最終分數
-	和出者做莊，而非輪莊
-	如果摸和，莊家聽牌就冧莊，否則逆時針數第一個有聽牌的人做下一局嘅莊。四家不聽就由莊家嘅下家做下一局的莊家。

<!-- ## 埋數
按最後分數排名決定名次，如果有同分的話，起莊嗰家先，接住係下家，對家，最後上家。

第二、三、四名嘅得分數係佢地最後分數減180，第一名嘅分數係第二、三、四名嘅得分數之和嘅相反數。 -->
